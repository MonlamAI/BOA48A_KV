གྲུབ་པའི་མཐའ་བརྗོད་པའི་ཚིགས་སུ་བཅད་པ་གཞན་གསོས་དགའ་བའི་རོལ་མོ་ཞེས་བྱ་བ།  སུ་ཤྲེ་ཡནྟུ།  གཉིས་མེད་གསུང་བའི་ཡེ་ཤེས་ནཱ་དའི་སྒྲ།  །ཚིག་གི་སྒྲིབ་བྲལ་རྣམ་པ་ཐམས་ཅད་ཕྱིར།  །གདུལ་བྱའི་བློ་དང་འཚམས་པར་འཆར་བཟོད་པའི།  །ཚུལ་འདིས་རྟག་ཏུ་ཁྱེད་ལ་དགེ་གྱུར་ཅིག  །ཇི་ལྟར་ལྷན་ཅིག་སྐྱེས་དང་ཀུན་བརྟག་པའི།  །བདག་ཏུ་འཛིན་པ་གཅིག་དང་དུ་མ་བྲལ།  །གཞི་མེད་འཁྲུལ་པར་རིག་པའི་སྣང་བ་ཡིས།  །ཉེས་ཀུན་རྩ་བའི་མུན་པ་འཇིལ་བར་ཤོག  །ཡུལ་དང་ཡུལ་ཅན་ཕྱོགས་དང་དུས་ཀྱི་མཐའ།  །རྡུལ་དང་ཤེས་པ་ཉིད་དུ་རྣམ་བཏགས་པས།  །བདེན་གཉིས་ཚུལ་ལ་འཇུག་པའི་བློ་གྲོས་སྒོ།  །ཐོག་མར་འབྱེད་ལ་ངལ་བ་མེད་གྱུར་ཅིག  །ཆོས་ཀུན་སྣང་ཡུལ་དང་ནི་མངོན་སུམ་པའི།  །སྤྱི་དང་རང་གི་མཚན་ཉིད་ལ་བརྟེན་ནས༑  །ཀུན་རྫོབ་དོན་དམ་དབྱེ་བ་ལ་མཁས་པའི།  །རིག་ཚུལ་པདྨོ་མཆོག་ཏུ་དགོད་པར་ཤོག  །ཕྱི་དོན་རྨི་ལམ་ཡུལ་གྱི་སྣང་ཆ་ལྟར།  །སེམས་ཀྱིས་བཏགས་པའི་རི་མོར་ངེས་བྱས་ནས།  །དེ་ཡང་གཉིས་སུ་མེད་པའི་ཡེ་ཤེས་སུ།  །འཇུག་པས་ཐེག་མཆོག་ལམ་ལ་བསྙེན་གྱུར་ཅིག  །ཨེ་མ་སྣང་ཚུལ་བརྟེན་ནས་བྱུང་བ་དང་།  །གནས་ལུགས་སྤྲོས་པའི་མཐའ་ལས་འདས་པ་དང་།  །གཉིས་ཀ་ཟུང་འཇུག་འགལ་མེད་རྟོགས་པ་ཡིས།  །བསམ་གྱིས་མི་ཁྱབ་སྤྱོད་ཡུལ་མངོན་གྱུར་ཤོག  །དེ་ཚེ་བདེ་བའི་ཐབས་ཀྱིས་དྲངས་པའི་ཡུལ།  །འཁོར་འདས་རྣམ་དབྱེར་མེད་པའི་འོད་གསལ་དང་།  །ཟུང་འཇུག་སྒྱུ་མའི་ལྷ་སྐུ་མི་ཕྱེད་པས།  །འཆི་མེད་རྟག་པ་དམ་པ་ཉིད་གྱུར་ཅིག  །སརྦ་སིདྡྷཱནྟ་བོ་བྷྱནྟུ།།